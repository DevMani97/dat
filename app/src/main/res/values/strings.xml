<resources>
    <string name="app_name">Article Template</string>
    <string name="app_name_title">బారిష్టర్ పార్వతీశం </string>

    <string name="rate_us">RATE US AND REVIEW</string>
    <string name="more_apps">MORE APPS</string>
    <string name="share_app">SHARE APP</string>
    <string name="about">ABOUT</string>

    <string name="infow">this project is under developmet \n thank you for testing beta version\n\n dev_mani</string>

    <string name="partone"> <![CDATA[


మాది మొగల్తుర్రులెండి. మొగుల్తుర్రు అంటే ఏమనుకుకుంటున్నారో! చరిత్రలో చాలా ప్రసిద్ధికెక్కిన మహానగరం. అక్కడ కోట బురుజులూ, విశాలమైన గోడలూ చూస్తేనే అది ఎంత పట్టణమో, ఎంత ప్రసిద్ధమైనదో, ఎన్ని యుద్ధాల చూసిందో, ఎన్ని శత్రు సైన్యాలను సంహరించిందో తెలుసుకొని రాసినవాడు ఎవ్వడూ లేడుగానీ, నిజంగా మంచి చరిత్రకారులెవరున్నా ఇక్కడ కూర్చుని ఈ చరిత్ర వ్రాసివుంటే, ఎన్ని రహస్యాలు బయటపడేవో. మాటుపడిన చరిత్ర రహస్యాలు ఎన్ని వెలుగులోకి వచ్చేవో.

ఇవన్నీ సరిగా అవగాహన చేసుకొని వ్రాసివుంటే, మన ఆంధ్రుల చరిత్ర, మొగల్తుర్రు రాజుల పరాక్రమం, వారి రాజ్యాంగ పద్దతులూ, వారు చేసిన దాన ధర్మములు, ఎన్నెన్ని బైటపడేవో! మా నర్సాపురం తాలూకూ అంతా ఎంత సంతోషించి ఉండేదో! నేటికీ, మా రాజులు అంతర్వేదికి వెళ్ళి రథోత్సవం నాడు, రథం లాగడానికి ఆ గొలుసులు మీద చెయ్యివేస్తేనేగాని ఎన్నివేలమంది ప్రయత్నం చేసినా ఆ రథం కదలదు తెలుసునా? అలాంటి మహత్తు ఈనాటికీ వారి చేతులలో ఉందీ అంటే ఆనాడు వారెంతటి వారో ఊహించుకోవచ్చు. ఆ ఊళ్ళో జన్మించడం నాకు చాలా గర్వకారణం. మా ఇంటి పేరు వేమూరివారు. వేమూరివారు కూడా మొగల్తుర్రు పరిపాలకులతో పుట్టినవారే.

ఆస్థానములో పేరున్న విద్వత్కుటుంబము మాది. ఆ రాజ్యాన్ని తీర్చిదిద్దడంలో, ప్రభువులందరినీ మంచి మార్గాన నడిపించడంలో వారిచేత దానధర్మాలు చేయించడంలో, బీదసాదలను కని పెట్టడంలో మావాళ్ళు చాలా సాయపడ్డారు. ఇప్పటికీ వారి మీద మాకూ, మామీద వారికీ ఎంతో గౌరవమూ, అభిమానమూ. వారికి ఏ విషయంలో, శాస్త్రంలో కానివ్వండి. లౌక్యంలో కానివ్వండి, ఏ సందేహం వచ్చినా తిన్నగా గుఱ్ఱంబండి వేసుకొని మా తాతగారు వద్దకు వచ్చి ఎంతో భయభక్తులతో వారి సమక్షమందు కూర్చుని వారి సందేహాలు విన్నవించుకుని, నివృత్తి చేసుకొని, శెలవు తీసుకొని వెళ్లేవారని చాలామంది చెప్పగా విన్నాను. అలాగే మా నాన్నగారిని కూడా గౌరవించేవారు. ఇంక నేను పెద్దవాడినైతే నాకూ అటువంటి గౌరవమర్యాదలే జరుగుతాయని నా తోటివాళ్ళంతా అంటూ ఉండేవారు.

నేను చిన్నప్పుడు 5,6 క్లాసుల వరకూ అక్కడే చదువుకున్నాను. మా గురువుగారికి అక్కడ అంతమంది పిల్లలున్నా నేనంటే ఎంతో ముద్దు. నన్ను దగ్గర కూర్చోబెట్టుకొని, ఎంతో సరదాగా నాచేత అక్షరాలు దిద్దించడం నాకు బాగా జ్ఞాపకం. నాలుగో క్లాసు అయిన తర్వాత నన్ను చదువుకి నర్సాపురం పంపవలెనని మా నాన్న ప్రయత్నం చేస్తోంటే, నన్ను విడిచివుండలేక, అంతదూరం పంపవద్దని నాకు భోజన సదుపాయము బాగుండదనీ మా అమ్మ పట్టుబట్టటం చేతను, మరో  రెండేళ్ళు మొగల్తుర్రులోనే కాలక్షేపం చేశాను. మా అమ్మ మాట ఎలా వున్నా, ఆ వూరు విడిచి పెట్టటమంటే నాకు ఏదో బెంగ, భయమూ, అనిపించేది నాకు ఇక్కడ బోలెడంత స్నేహితులు. వాళ్ళందరికీ నేనంటే యింతింతని చెప్పలేని అభిమానం.

“ఏంరా పార్వతీశం! నువ్వెళ్ళిపోతే ఎలాగురా? నిన్ను విడిచి మేముండలేమురా? మేమూ నీతోటే వోచ్చేస్తాం!” అనే వారు. నేను నవ్వుతూ......

“ఏడిశారులేండి. నోరుమూసుకు చదువుకోండి ఇక్కడేను. వెర్రి వెర్రి వేషాలేయకండి. నేను నర్సాపురం నుంచి పై చదువులకి ఏ రాజమండ్రియో, మద్రాసో వెళతాననుకోండి అక్కడికి మీరు ఎలా రాగలరు. ఎవరుండే చోటవాళ్లుండాలిగానీ, అందరూ అన్ని చోట్లకి వెళ్ళగల రేమిటి అంటే “ఏం ఎందుకు రాలేవేమిటి?” అని ఒకమిత్రుడు ప్రశ్నించాడు.
“నీమొహం! ఏ మాత్రం వస్తావో చూస్తాను. నేను అమాంతం ఈ కాలవలో దూకి, ఈ పక్కనుంచి ఆ పక్కకి ఈదుకెడతాను చేతనయితే నన్నుపట్టుకో చూద్దాం” అంటూ కాలవవైపు పరుగెత్తాను.

వాళ్ళందరూ నా వెనకాలే పరుగెత్తుకొచ్చి నేను నీళ్ళలో దిగబోతుంటే నన్ను గట్టిగా పట్టుకొని “వద్దురా బాబూ! నీతో మాకు పందెమేమిటి? నీ సంగతి వేరు, నీ సందర్భమే వేరు. ఈ పందెం కోసం నువ్వు నీళ్ళలో  దిగితే మీ నాన్న మమ్మల్నందర్నీ చంపేస్తాడు. ఇంక ఊళ్ళో బతకనివ్వడు. రా పోదాం యింటి” కని నన్నేదో గొప్పగా ఊరేగించి తీసికెళ్ళినట్టు నవ్వుతూ, కేరింతలు కొడుతూ, సరదాగా తీసికెళ్ళి మాఇంటి దగ్గర దిగబెట్టారు. వాళ్ళందరికీ నేనంటే అంత అభిమానం. వాళ్ళకే కాదు. వూళ్ళో అశేషజనానికీ ఎందుకో నేనంటే ఎంతో అభిమానం. ఏ ఆటల్లోకెళ్ళినా నేను గెలుస్తుండేవాడిని. ఏ జామితోటల్లోకో, ఏ మామిడి తోటల్లోకో వెళ్ళినా అక్కడ యజమానులున్నా, నౌకర్లున్నా నాకు బోలెడన్ని కాయలు కొసియిచ్చేవారు. నాతోటి కుర్రవాళ్ళెవరైనా పొరపాటున ఒక కాయ కోసుకోబోతే హడలగొట్టి పంపేశారు. ఇలా మగాళ్ళేకాదు, ఆడవాళ్ళందరికీ కూడా నేనంటే ఎంత ముద్దో. యిప్పటికీ తల్చుకుంటే ఎంతో సిగ్గుగా వుంటుంది.

నాపుట్టినరోజు వచ్చిందంటే చుట్టుపట్లవున్న ఆడవాళ్ళందరూ పేరంటానికి వచ్చి వెళ్లేటప్పుడు అందరూ నన్ను ముద్దెట్టుకొని మరీ వెళ్ళేవారు. నాకెంతో అసహ్యంగాను, చిరాగ్గాను ఉండేది. నేనొకసారి మా అమ్మతోటి గట్టిగా అన్నాను కూడాను “ఏమిటమ్మా! అసహ్యంగానూ, వీళ్ళందరూ నన్ను ఇల్లాగ ముద్దులెట్టుకోవడం వొళ్ళు మండిపోతూనూ, నేనేమన్నా ఆడపిల్ల ననుకున్నారేమిటి? ఇలా అయితే  ఇంక నేనసలు వచ్చే యేడు పుట్టనే పుట్టను. నువ్వుపుట్టిన రోజు చెయ్యద్దు. నా కెంత చిన్నతనంగా వుందో తెలుసా! అందులోనూ మరే ఈ విధవ వాళ్ళంతా కూడా ముద్దెట్టుకుంటారేమిటంట. వాళ్ళు అలా ముద్దెట్టుకోవచ్చటే అమ్మా? వాళ్ళు విధవ్వాళ్ళు గదా! మడిగా వుండద్దూ” అన్నానోసారి. మా అమ్మా వాళ్ళు విరగబడి తెగ నవ్వి మరీ మరీ ముద్దెట్టుకున్నారు. నా చిన్నతనంలో అలా ఎంతో సరదాగా అన్నీ జరుగుతూండేవి..



]]>


































    </string>
</resources>


